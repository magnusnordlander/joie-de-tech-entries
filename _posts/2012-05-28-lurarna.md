---
title: Denon AH-D2000
permalink: ljud/2012/05/29/lurarna
date: "2012-05-28 23:00"
category: Ljud
---

@[Mina hörlurar, Denon AH-D2000](lurarna/Photo1.jpg@610x610)

Jag skrev ju för ett tag sedan om att jag köpt ett par Denon AH-D2000. Sedan låg ju bloggen lite på is efter det, delvis för att jag tyckte det blev krångligt att deploya nya inlägg med Jekyll.

Nu är det i vart fall dags att skriva lite om mina lurar.

Om jag bara får använda ett ord så är det “Wow”. Ljudet är riktigt bra. Det finns förvisso mer neutrala lurar, och det finns lurar som är billigare, men jag tycker ändå att mina D2000 var ett riktigt kap. Jag har inte fruktansvärt mycket att jämföra med, det är framförallt mina Denon AH-D1100, och de är definitivt inte de mest neutrala lurarna (framförallt är de väldigt bastunga), men de har ändå, i mina ögon ett ganska klart ljud.

Mina Denon AH-D2000 överträffar dem dock tveklöst på alla punkter. Mycket klarare ljud, särskilt i mellanregistret, och inte lika stort fokus på bas, även om de också har en viss förkärlek för basen.

Något annat som är tydligt när man jämför med Denon AH-D1100 är kvaliteten i konstruktionen. Denon AH-D2000 känns som en hörlur av hög kvalitet, med detaljer i duralumin och magnesium, och pleather av synnerligen hög kvalitet. Så gott som den enda plasten som finns att skåda är den som själva kåporna är gjord av, och även den känns gedigen (även om jag kan tänka mig att storebröderna Denon AH-D5000 och AH-D7000 med sina kåpor av mahogny lär ge ett än större intryck av kvalitet). Huvudbandet har en oerhört bra känsla med ett tydligt och tillfredställande klick vid varje steg. Denon lyckas med AH-D2000 fullkomligt pricka in stereotypen av japanska produkter som noggrant konstruerade in i minsta detalj.

Hörlurarna är dessutom väldigt bekväma. Pleather-kuddarna är tjocka och stoppade med ett material som jag till känslan skulle beskriva som bara något hårdare än bomull. Den clamping force som utövas av hörlurarna är rätt så låg, det är inte på något sätt obehagligt att ha på sig glasögon samtidigt som hörlurarna. Storleken är dessutom utmärkt. Jag har såväl stort huvud (64 i hattstorlek, om jag inte missminner mig) som relativt stora öron, och luren sitter bekvämt på mitt huvud i det yttersta steget på huvudbandet. Öronen får gott och väl plats inuti kåporna.

Den låga impedansen (endast 25Ω) till trots, märker man dock att det definitivt är hemmalurar, inte på-språng-lurar. Hörlurarnas clamping force är inte tillräcklig för att hålla fast lurarna ordentligt om man exempelvis skulle gå på promenad. Lurarna är relativt tunga (350 gram exkl. sladd) och har en påskruvbar kvartstums-adapter (till skillnad från sådana man bara klickar på). När vi kommer in på sladden kommer vi dock in på en av de negativa aspekterna med den här luren. Sladden ger förvisso ett högkvalitativt intryck, med sin kabelstrumpa och sitt vackra anslutningsdon, men den är alldeles för styv, särskilt för att vara tre meter lång. Man kan utan vidare balansera en halvmeter av sladden rakt uppåt i luften, såpass styv är den, och dess böjningsradie är hög.

Det är rentav så jag har funderat på att kabla om mina AH-D2000 med en mindre styv kabel. Nackdelen är att jag väldigt gärna vill ha kvar ett anslutningsdon med påskruvbar kvartstumsadapter, och jag har hittills inte hittat några sådana att köpa.

### Slutsats

Ni får ursäkta att jag inte skrev så mycket om ljudet, jag har som sagt inte så mycket att jämföra med, men jag är i vilket fall extatisk över det.

Denon AH-D2000 är lurarna du vill ha, om du inte är beredd att lägga en hel del extra för att få AH-D5000 eller AH-D7000. Tyvärr håller de precis på att tas ur produktion (även Denon AH-D5000), så det gäller att snabba sig för att få vara med i leken. Den svenska distributören och enda återförsäljaren är Hi-Fi Klubben, och det kan absolut vara värt att besöka dem för att se om de har något par kvar på lager. Alternativt finns ju en mängd olika leverantörer på Internet (jag såg exempelvis att Amazon säljer storebrorsan AH-D5000 för ynka ~$400 nu) som kan leverera till Sverige, men även där gäller ju först till kvarn.