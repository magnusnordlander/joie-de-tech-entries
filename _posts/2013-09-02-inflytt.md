---
title: Inflyttning
category: Fervo
---
Idag var det en stor dag. Från att ha varit anställd på ett väletablerat bolag (som f.ö. blev uppköpt i förra veckan, grattis Jetshop till vad jag tror kommer visa sig vara ett bra förvärv!) så har jag nu blivit heltidsanställd i mitt eget väldigt färska bolag, [Fervo](http://www.fervo.se). Verkligheten i det hela slog mig inte riktigt förrän i helgen, när jag insåg att min vardag kommer se helt annorlunda ut, och att jag själv plötsligt är enkom ansvarig för mitt eget uppehälle. Hittills har jag ju alltid haft någon annan i bakgrunden som "säkerhetsnät", mina föräldrar, min arbetsgivare; men så känns det inte längre. Nu hänger allt på mig, hur väl jag lyckas nätverka och sälja in mina tjänster, hur bra jag lyckas växa företaget. Det blir en annorlunda vardag, och en välkommen utmaning.

Annorlunda är inte dåligt. Idag hade jag min första heltidsdag för Fervo. Jag flyttade in på det nya kontoret på Sveavägen 98, något jag är väldigt nöjd med. Kontoret, som är ett skrivbord hos kontorshotellet The Park,  är fräscht, välventillerat (somliga vet vad jag pratar om) och har en bra livlig buzz i luften. Allt är inte på plats än, och jag ska göra lite inköp till kontoret vid tillfälle, men med min pålitliga MacBook Pro och Wi-fi så fick jag ändå massor gjort. Jag funderade på att ta lite bilder, men jag valde bort det eftersom min arbetsplats ser ut ungefär som ett skrivbord brukar göra, och andra bilder finns att beskåda på [The Parks site](http://www.thepark.se).

Nu gäller det bara att koda, hjälpa, nätverka, vårda kundrelationer, sälja och hålla ordning och reda i ekonomin och kassaflödet, i ungefär den ordningen! Som tur är så står jag ju inte själv utan hjälp, men det är helt klart nya utmaningar!