---
layout: post
title: "HDTV PVR Inköpt"
category: Tech
tags: [tv, comhem]
---
{% include JB/setup %}

Idag har jag beställt en HDTV PVR från min Kabel-TV-leverantör Comhem. Jag har sedan tidigare Comhems CI+-modul till min LG 42LD450, och det måste jag säga fungerar sådär. Problemet är att HD-kanalerna (vissa mer än andra) får avkodningsfel som skulle tyda på bitfel. De mätvärden som TV:n ger mig med avseende på signalkvalitet, SNR och BER är dock helt okej.

Min tanke är att pröva lyckan med den här boxen, och samtidigt få möjlighet till rolig PVR-funktionalitet som timeshifting och att spela in program. I värsta fall kanske jag i alla fall kan få bättre mätvärden för att försöka hitta problemen med bilden.

Jag antar att det är en Samsung SMT-C7160 jag kommer få. Den uppenbara frågan från mig (och jag antar vem som helst skulle tänka likadant) är naturligtvis: **Hur hackbar är den?**

En utmärkt fråga. För att svara på den frågan började jag med att göra lite research. SMT-C7160 verkar vara ett lite udda väsen. Jag hittar bara referenser till den på svenska. Min första tanke var att det säkert var en Comhemspecifik modell, men även när jag kollat på Samsung-sidor världen över (okej, i Storbritannien och Tyskland) så har jag inte hittat någon liknande modell.

[En tråd på Minhembio.com](http://www.minhembio.com/forum/index.php?showtopic=275223) har lite relevant information. Det finns exempelvis en [bild på innanmätet](http://www.minhembio.com/forum/uploads/monthly_07_2011/post-127943-1311092694.jpg), och [rapporter från folk som bytt ut den medföljande 250 GB stora (eller snarare lilla) disken](http://www.minhembio.com/forum/index.php?showtopic=275223&view=findpost&p=3400972). 

När det gäller diskbytet så är rapporterna lovande. Menysystemet klarar förvisso inte av att visa mer än 1 TB ledigt utrymme (vilket jag nästan kan tycka borde kunna räcka, i alla fall ett tag), men den kan tydligen utnyttja mer utrymme.

En annan fråga rör ju naturligtvis själva inspelningarna. Är de fastlåsta på disken, eller kan man frigöra dem till en dator? Att det är standarddiskar och att det fungerar att byta ut den bådar givetvis gott, men frågan kvarstår vad disken kör för slags filsystem, hur inspelningarna lagras, ifall de är krypterade och i så fall vad för möjligheter som finns att extrahera nyckeln.

En viktig fråga är ifall PVRen kör Linux. Om den gör det så ökar ju hackbarhetschanserna väsentligt, men det som talar emot Linux-hypotesen är att manualen inte innehåller något erbjudande om källkod till GPL-licensierad programvara. Det betyder antingen att PVRen helt enkelt inte kör någon GPL-licensierad programvara (vilket isf utesluter Linux), eller att Samsung bryter mot GPL. D

PVRen har två USB-uttag för att kunna visa bilder och spela upp ljud ifrån FAT-formaterade UMSer. Den har dessutom ett hittills outnyttjat nätverksuttag. Dessa, i kombination med hårddisken, utgör antagligen de bästa sätten att försöka ta reda på vad som egentligen försiggår inuti den metaforiska svarta lådan.